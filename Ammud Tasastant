Mi ara d-yaweḍ tura lweqt-ayi n rrbiɛ, ad d-kksen taḍuṭ, ad d-llsen ikerri.
Ad t-segnen ɣer lqaɛa, ad t-id-llsen. 
Umbeɛd ad tt-ddmen, ad tt-ssefsun akkit.
Mi ara nezmer akka ad tt-neṭṭasi, ad tt-nessed akkit akkayi.
Ad nɛiwed ad tt-neẓmi akk akkayi seg ssabun-nni.
Ad tt-nessers ad teqqiṭṭer.
Ad tt-nɛell d takemmust deg tfunart.
Yumayen, telteyyam, ad tt-id-neddem, ad tt-nezwi ɣer uɣerbal, s yiwen n uqeccaḍ neqqar-as tamezwayt.
Ad tt-nezwi alma temmug akkit akkayi d taxlaft.	
Ad temmag akkayi d tacebḥant, ad tixfif.
Nniɣ-ak ad tt-neddem ad tt-nerr ɣer yimceḍ.
Imceḍ-nni ad t-nessers ɣef lḥaǧa.
Ad neddem tin i wumi qqaren taremdalt, d uletma-s n yimceḍ-nni.
Imceḍ, taremdalt, ad tt-id-nemceḍ, ad temmag am leḥrir.
Ad tt-id-nmecceḍ, umbeɛd ad tt-id-njebbed, alma teffeɣ-d seg yimi n yimceḍ.
Ad tt-id-nesrusa ɣef lḥaǧa, alma nemceḍ-d ḥawla s wamek ara neqqel ɣer uqerdac .
Ciṭuḥ ciṭuḥ ara nettqerḍic.
Ad d-tettekkes d tiwriqin.
Tawriqt-nni ara d-nekkes akkenni seg yimi n uqreḍac, ad tt-nefreq.
Ad as-txedmeḍ akka s ufus-ik, ad tt-tjebdeḍ ciṭuḥ .
Ad as-txeddmeḍ akka, ɣer tqerruyt n yiẓdi-nni.
Ad t-tjebbdeḍ ad t-tjebbdeḍ, ad d-tekkseḍ ciṭuḥ-nni, ad t-tsemttuttleḍ ɣer wayen i yellmen yakan.
Tawriqt ɣer tayeḍ alma tellem-d.
Ma d tarqaqant i ubidi, ad tt-tejebbdeḍ mliḥ, ma d tazurant i tḥayekt ur tt-tjebbdeḍ ara mliḥ s yiẓdi-nni.
Weḥda weḥda, alma teffeɣ-d d ulman.
Mi ara yeččar yiẓdi-nni, ad t-id-nekkes d afus.
Akka, dayen theyya i uẓeṭṭa.
Ad d-awint ustu, ad grent aẓeṭṭa .
Zik-nni ttekksen-d ustu seg taḍuṭ.
Ad d-ddmen tawriqt, ad tt-llmen s yiẓdi d abesṭuḥ.
Ad t-id-ɛellen d ustu, ad t-gren i tḥayekt.
Ma d tura, nettaɣ-it-id d lbiɛ.
Mi ara nexdem  akk anect-a, ad nekcem imir ad nẓeḍ.
